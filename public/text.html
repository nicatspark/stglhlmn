<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Document</title>
</head>
<body>
    <h1>Resultatdiskussion</h1>
<p>Sammanfattningsvis framkommer det i resultaten att deltagarna upplever att det är flera olika faktorer som både hindrar och underlättar operationssjuksköterskans infektionspreventiva kommunikation under en operation. Nedan diskuteras resultaten utifrån de tre huvudkategorier som visade sig under analysen; attityder och reaktioner på infektionspreventiv information, följsamhet till infektionspreventiva rutiner och icke tekniska färdigheter och operationssjuksköterskans betydelse för infektion prevention.</p>

<p><h2>Attityder och reaktioner på infektionspreventiv information</h2>
Under intervjuerna framkom att många av deltagarna hade negativa upplevelser av läkargruppens attityder till infektionspreventiv information, både från kirurger och narkosläkare. Lingard et al. (77) bekräftar att en kommunikativ spänning ofta uppstod mellan kirurger och sjuksköterskor bland annat när aseptisk teknik diskuterades i operationsrummet. Enligt Jones et al.  (78) var det vanligast att konflikter relaterade till kommunikation uppstod mellan kirurger och operationssjuksköterskan eller pass på sal.</p>

<p>Resultaten visar att deltagarna upplevde att läkarnas attityder skapade frustration hos operationssjuksköterskorna och dålig stämning i operationsteamet. Rosenstein och O´Daniel (79) såg i sin studie att negativa attityder var vanligast bland kirurger samt att det ökade nivåerna av stress och frustration, hämmade kommunikationsflödet och negativt påverkade personalrelationer och teamsamarbete på operationssalen. Espin och Lingard (80) stämmer in i detta och menar att det är vanligt att om det är dålig stämning mellan kirurg och operationssjuksköterska så sprids denna ökade spänning vidare till övriga personer på operationssalen och till andra sammanhang. Qvistgaard et al. (81) menar att operationssjuksköterskans ofta hamnar i en situation där hen ska balansera sin uppgift att skydda patienten mot infektion med kirurgens medicinska prioriteringar av patientens vård. Det kan vara svårt då det traditionellt sett ofta är en hierarkisk struktur på operationssalen med kirurgen i toppen, många gånger leder det till att infektionsprevention prioriteras ned. Det i sin tur skapar ofta stor frustration hos operationssjuksköterskan.</p>

<p>Resultat från aktuell studie visade att operationssjuksköterskorna upplevde att deras yrkeskompetens inom infektionsprevention återkommande blev ifrågasatt av kirurgerna. Qvistgaard et al. (81) bekräftar denna upplevelse och menar att när en eller flera teammedlemmar är ovilliga att förstå andras yrkesgruppers ansvar och kompetenser orsakar det friktion mellan teammedlemmarna. Rosenstein och O´Daniel (79) belyser dock att orsaker till att ett negativt beteende uppstår, så som ifrågasättande, är komplext och att det beror på väldigt många faktorer som kan vara svårt att identifiera. Exempel på faktorer är bland annat personliga värderingar, kommunikationsstil, arbetsupplevelser, kulturella, etniska, rolluppfattningar och hierarkier. I ett dysfunktionellt team där kommunikation och teamarbete inte fungerar så bra ökar sannolikheten för medicinska fel vilket kan äventyra patientsäkerheten (79, 81). Nyckeln till ett fungerande infektionspreventivt arbete är bland annat en bra teamsamverkan, där det finns en öppen och ärlig atmosfär och där teamet låter olika professioner bidra med sina unika kompetenser (81, 82). Jones et al. (78) såg även att ett gott teamarbete skapas när det fanns könsmångfald i kombination med en kulturell norm av artighet och ödmjukhet mellan könen.</p>

<p>Resultaten visade att deltagarnas upplevelse av studenters respons på infektionspreventiv information under operation var uteslutande positiv. De upplevde att studenter ofta blev tacksamma och glada när de får infektionspreventiv information. Studenternas tacksamhet över att få information om hur de ska bete kan grunda sig i deras känsla av osäkerhet och kunskapsbrist i ämnet (83). Zundel et al. (84) beskriver i sin studie att studenter ofta känner sig osäkra kring hur de ska bete sig. Enligt Bowrey och Kidd (85) är det även vanligt att studenter är oroliga över att bryta mot riktlinjer som de ej är medvetna om. Deltagarna upplevde att dessa grupper uttryckte en önskan om att göra rätt och att de så lite som möjligt ville störa operationen. Det bekräftas av Fernando et al. (86) som beskriver att studenter inte vill agera på något sätt som kan äventyra patientsäkerheten, exempelvis genom att kontaminera ett sterilt instrument.</p>

<p><h2>Följsamhet till infektionspreventiva rutiner</h2>
Resultatet visar att deltagarna upplever att det var svårare att ge infektionspreventiv information till personer i operationsteamet med lång yrkeserfarenhet. Framför allt upplevde operationssjuksköterskorna att mer erfarna personer ifrågasatte varför de måste göra på ett visst sätt när det gäller infektionsprevention. Att erfarna personer ifrågasätter information när operationssjuksköterskan kommunicerar ut den kan beror på flera olika faktorer. Bello et al. menar att brister i kommunikation beror på en motvillighet att ta emot information som grundar sig i en brist av ömsesidig respekt (87). Etherington et al. (88) pekar på att olika sociala hierarkier, exempelvis vad gäller yrkeserfarenhet och professionell status,  ofta spelar roll och utgör ett hinder för både god kommunikation och ett fungerande teamarbete vilket påverkar följsamheten till rutiner. Det framkom även i detta arbetes resultat, deltagarna upplevde att anledningen till att erfarna medarbetare har svårare att ta emot infektionspreventiv information hade med hierarki att göra, speciellt när det var stor åldersskillnad. Oavsett vilken yrkesprofession som var mottagare av informationen så gick det lättare när en äldre person sa till en yngre och vice versa, svårare för en yngre person att ge information till en äldre. Flera studier visar att inom operationssjukvården är det vanligt, och har varit det historiskt sett, med hierarkiska strukturer och maktrelationer och att det påverkar kommunikation negativt (89, 90). </p>

<p>Resultaten visar att det fanns flera faktorer som upplevdes underlätta följsamheten till operationssjuksköterskans infektionspreventiva information. En faktor var enligt deltagarna att när patienten som skulle opereras inte var så svårt sjuk från början ökade följsamheten infektionspreventiva rutiner. Operationssjuksköterskorna upplever då att risken för att andra medicinska aspekter måste prioriteras minskar vilket ger större utrymme för att fokusera på det infektionspreventiva arbetet. Qvistgaard et al. (81) menar att det är en balansgång mellan olika yrkesprofessioners perspektiv över vad som är bäst för patienten i en specifik situation om det infektionspreventiva arbetet kan prioriteras eller ej. </p>

<p>Deltagarna belyste även i resultatet att individuella färdigheter hos operationssjuksköterskan påverkade följsamheten. När hen lade tid på att förklara och utbilda i varför det var viktigt med en infektionspreventiv åtgärd så accepterades informationen lättare av mottagaren och följsamheten ökade. Dessutom ökad följsamheten när operationssjuksköterskan tog på sig rollen av att påminna och hålla koll på så att rutinerna följdes. Vogelsang et al. (44) pekar på operationssjuksköterskans specifika yrkeskompetens och att hens kunskaper inom infektionsprevention är nödvändiga och oerhört viktigt att det förmedlas till övriga medlemmar i operationsteamet då ingen annan vårdprofession har den kompetensen. </p>

<p>Resultaten visar att deltagarna upplevde att följsamheten blev bättre när ett strukturerad kommunikations verktyg som WHO:s checklista för säker kirurgi användes. Operationssjuksköterskorna upplevde då att övriga medlemmar i operationsteamet accepterade informationen på ett annat sätt samt att operationssjuksköterskans yrkesroll tydliggjordes. WHO:s checklista upplevdes även skapa ett gemensamt mål för operationsteamet vilket upplevades stärka samarbetet i teamet. Det överensstämmer med det Erestam et al. (91) såg i sin studie, där fann man att ett strukturerad kommunikation i form av WHO:s checklista ansågs stärka patientsäkerheten. De fann även att WHO:s checklista gjorde deltagarna medvetna om betydelsen av positiv kommunikation med respekt för varandras yrkesprofessioner för att stärka teamarbetet och därmed patientsäkerheten.</p>

<p>Icke tekniska färdigheter och operationssjuksköterskans betydelse för infektion prevention
Resultaten i denna studie pekar på att ett bra teamarbete och god kommunikation är nycklarna för att utföra ett bra infektionspreventivt arbete under operation och för att kunna upprätthålla följsamheten till aktuella rutiner. Om trygga relationer och tydlig kommunikation finns inom operationsteamet skapar det gynnsamma förutsättningar för ett fungerande infektionspreventivt arbete (81). </p>

<p>Samarbetet upplevdes av deltagarna fungera som bäst när medlemmarna i operationsteamet arbetat tillsammans under en längre tid. På samma sätt beskriver Qvistgaard et al. (81) att teamet behöver avsevärd tid tillsammans för att utveckla ett gott samarbete. Resultaten från studien visar att deltagarna upplevde att efter att de arbetat ihop i samma team så kände de varandra bättre och visste varandras styrkor och svagheter. Denna kunskap om varandra hjälper teamet att utvärdera sig själva och varandras svagheter för att lära sig mer och på sätt öka tryggheten och självförtroendet inom teamet (81). Operationssjuksköterskorna pekade på vikten av att ett gott samarbete ökar ju större förståelse olika teammedlemmar har för varandras arbete. Detta bekräftas av Skråmm et al. (82) som fann att det är viktigt att operationsteamets medlemmar har förståelse för varandras ansvarsområden. Även Qvistgaard et al. (81) beskriver att när atmosfären på operationssalen känns välkomnande och tillåtande stärks sammanhållningen och teammedlemmarnas förtroende för varandras yrkesskicklighet ökar. Något resultaten visade var att ett dåligt teamarbete upplevdes ha stor betydelse för hur operationssjuksköterskans infektionspreventiva information togs emot. När det finns en ovilja från teammedlemmar i teamet till att förstå andra yrkesprofessioners ansvar och kompetens kan det lätt leda till friktion mellan medlemmarna och ett dysfunktionellt team uppstår (81).</p>

<p>Det framgick i resultatet att något som var viktig för teamsamverkan, och i förlängningen det infektionspreventiva arbetet, var hur teammedlemmarna upplevde att de fick återkoppling och feedback på sitt arbete. Qvistgaard et al. (81) såg att frånvaro av strukturerad feedback gjorde det svårare för operationssjuksköterskorna att upprätthålla följsamhet till infektionspreventiva rutiner. Bristen på återkoppling av hur effektiva infektionsprevention var skapade osäkerhet och tvivel vilket i sin tur underminerade operationssjuksköterskans kompetens och påverkade tilliten inom teamet.</p>

<p>I studiens resultat framkommer det tydligt att kommunikationen är en viktig del i hur bra operationssjuksköterskorna upplever att ge infektionspreventiv information. Kommunikationen verkar vara det som gör så att allt annat blir bra, utan bra kommunikation fungerar ingenting. Denna uppfattning bekräftas i Erestam et al. (91) studie där alla yrkeskategorier ansåg att det var väldigt viktigt att stärka kommunikationen i operationsrummet. Tørring et al. (52) menar att proaktiv och intuitiva kommunikationsmönster kan bidra positivt till patientsäkerhetskulturen på en operationssal. Deltagarna anser att det är viktigt att de tänker på att i sin kommunikation ska de vara tydliga, anpassad informationen till mottagarens kunskapsnivå samt att hålla en god ton. Det ansåg deltagarna gav förutsättningar till att mottagaren lyssnar och tar till sig informationen som ges. Att visa respekt, vara vänlig och samarbeta beskrevs som viktig i kommunikationen enligt Erestam et al. (91). Kommunikation på operationssalen har visat sig ha oerhört stor inverkan på operationsteamets prestation och i och med det stor betydelse för patientsäkerheten och det infektionspreventiva arbetet (82).</p>

<p>I resultaten framkom det att operationssjuksköterskorna upplevde att vilket humör medlemmarna i teamet var hade stor påverkan på kommunikationen och det infektionspreventiva arbetet. Olika känslor kan både upplevas som hinder och som en faktor som underlättar teamarbete (88). Deltagarna beskrev i resultatet att ett gott humör med skratt och skämt mellan medlemmarna gav ökad kommunikation och stärkte samarbetet. Enligt Skråmm et al. (82) öppnar en vänskaplig atmosfär upp för att frågor kan ställas vilket gör att operationssjuksköterskan upplever att det är lättare att förmedla information, även att ge kritik till kollegor i teamet underlättas. Tørring et al. (52) såg även att när respekt gavs för varandra som unika individer eller när teamet tilltalade varandra med en trevlig ton så stärktes relationen inom teamet. Till skillnad från om en medlem var på dåligt humör från början beskrevs det i resultatet som att det upplevdes sänka stämningen i teamet och försämra samarbetet. Operationssjuksköterskorna upplevde det jobbigt att ge information till sura och negativa personer. Detta resultat stämmer överens med Etherington et al. (88) resultat som visade att om en person var på dåligt humör utgjorde det ett hinder för bra och effektivt teamarbete samt att om en person var på dåligt humör påverkade det de övriga teammedlemmars humör negativt. Villafranca et al. (92) såg i sin studie att negativt beteende, framför allt från kirurger, kan påverka kommunikationen negativt på flera sätt. Dels genom att kirurgerna kommunicerar mindre, de kan också med flit ge felaktig information, dels att de kan kommunicera på ett aggressivt sätt som skadar relationen med övriga medlemmar i operationsteamet.</p>

<p>Resultaten visar att deltagarna ser det som att operationssjuksköterskan ska föregå med gott exempel. Hen ska främja samarbete i operationsteamet och utföra sitt ledarskap genom att vara empatisk, lyhörd samt anpassa information som ges till kollegor under operation. Gutierres et al. (90) beskriver operationssjuksköterskornas roll som viktig i operationsteamet då hen agerar som medlare mellan olika professioner för att främja samarbete och minska konflikter. Espin och Lingard (80) pekar på att operationssjuksköterskan i sin kommunikation med övriga medlemmar i operationsteamet använder sig av komplexa och sofistikerade strategier för att på sätt minska interprofessionella spänningar i teamet och därigenom uppnå sina omvårdnadsmål.</p>

<p>I resultatet framgick att deltagarna såg på sin roll som en guide som ska leda och undervisa övriga medlemmar i operationsteamet och på sal i det infektionspreventiva arbete. För att kunna göra detta på bästa sätt ansåg operationssjuksköterskorna att de var viktigt att all deras kunskap var evidensbaserad och aktuell. Denna syn stöds av Vogelsang et al. (44) som beskriver att operationssjuksköterskans unika yrkeskompetenser vilar på en grund av evidensbaserad kunskap och att operationssjuksköterskans kontinuerligt ska söka och utveckla sin kunskap för att stärka patientsäkerhetsarbetet.</p>

<p>Resultaten visar att operationssjuksköterskan upplever att de har ett ansvar för det infektionspreventiva arbetet under operation och att de ska vara den person som leder och vågar stå upp för infektionsprevention för patientens bästa. Det bekräftas av Vogelsang et al. (44) som påpekar att operationssjuksköterskan är den enda yrkesprofession inom vården som har kompetens för att ansvara för aseptik och infektionsprevention under ett kirurgiskt ingrepp. Qvistgaard et al. (81) beskriver det som att operationssjuksköterskan, via sina djupa kunskaper i infektionsprevention, har ett ansvar och en skyldighet att synliggöra och minska hotet från mikroorganismer genom att dela med sig av sin kunskap och informera övriga personer i operationssalen om hygien och aseptik.</p>

<p>Resultaten visade också att deltagarna ansåg att det var viktigt att operationssjuksköterskor får stöd från organisationen runt omkring för att sätta förutsättningarna för ett gott infektionspreventiv arbete. Deltagarna upplever att det saknas kunskap i kommunikationsteknik och att det är ett stöd som alla inom operationsteamet kan ha nytta av.  Weldon et al. (89) bekräftar att denna typ av stöd är viktigt. De menar att för att stärka patientsäkerhetsarbetet är det väldigt viktigt att stärka och utbilda yrkesprofessioner inom kommunikation. Det krävs effektiv kommunikation för att skapa inkluderande miljöer och skapa ett framgångsrikt teamarbete.</p>

</body>
</html>